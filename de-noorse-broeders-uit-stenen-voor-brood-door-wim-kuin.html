<!DOCTYPE html>
<html>
<head>
    <meta http-equiv="Content-Type" content="text/html; charset=UTF-8">
    <title>De sekte 'de Noorse Broeders', uit Stenen voor brood, 1972, door Wim Kuin</title>
    <link href="https://fonts.googleapis.com/css?family=Lato:400|Tinos" rel="stylesheet">
    <style type="text/css">
    html {
        font-family: 'Lato', sans-serif;
        font-size: large;
    }
    #content {
        max-width: 600px;
        background-color: #eeeeee;
        padding: 20px;
        margin: auto;
        border-left: 60px solid #f5f5f5;
        border-right: 60px solid #f5f5f5;
    }
    #brief {
        font-family: 'Tinos', serif;
        background-color: white;
        border: 1px solid Silver;
        padding: 20px;
        margin: 5px;
    }
    @media print {
        html {
            font-size: small;
        }
    }
    </style>
</head>
<body>
<div id="content">
<h1>De Noorse Broeders</h1>
<p><em>Uittreksel uit “Stenen voor brood”, door Wim Kuin, gepubliceerd in tijdschrift Kracht van Omhoog, 1972, nrs. 6 t/m 10</em></p>
<p>Aan de vruchten leert men de boom kennen, zo leerde ons de Meester. Wie ontdekt heeft, dat de betoverende broederschap van de Noorse Broeders volslagen ophoudt bij de grenzen van hun eigen partij, komt niet meer onder de indruk van hun mooi gepraat en geschrijf over die heerlijke broederschap. Wie heeft ontdekt, dat de geringste bedenking in de richting van de hooggeprezen Noorse oudsten een uitermate felle en hooghartige afwijzing ten gevolge heeft, komt niet meer onder de indruk van hun krachtige vermaningen tot nederigheid en onderdanigheid. Want met zulke vermaningen worden alleen maar de eigen verworven posities verdedigd en onaantastbaar gemaakt.</p>
<p>Ik heb meer dan honderd opnames met mooi gepraat van de Noorse Broeders. Meestal met een zeer stichtende inhoud. Daarop zijn echter de woorden van onze Meester van toepassing: doe wél naar hun woorden, maar niet naar hun daden. De feiten sluiten namelijk niet aan bij hun theorieën. Wat daarbij intrigeert, is de vraag naar de oorzaak. Hoe komt het, dat een dergelijke heiligingsbeweging zo kan ontaarden in een meelijwekkende overwaardering van uiterlijke dingen, in ziekelijke mensenverering en in collectieve hoogmoed? Zodanig, dat God de tekenen welke de gelovigen zullen volgen, er niet meer aan verbindt!</p>
<p>De aantasting van de eer van Jezus zie ik als de hoofdoorzaak. Door Schriftvervalsing hebben de Noren een heel eigen visie op de persoon van Jezus Christus, waardoor hun prediking onvermijdelijk heel eenzijdig wordt, zodat de Geest gedoofd wordt, de liefde verkoelt en de mens in het middelpunt komt.</p>
<p>Nagenoeg alles wat er in het Noors, Duits, Frans, Engels en Nederlands door de Noorse Broeders gedrukt is, heb ik in mijn huis: een mengelmoes van zeer goede dingen en zeer gevaarlijke dwalingen. Juist omdat zij zoveel geschriften hebben uitgegeven, kunnen zij elke beschuldiging van dwaling met een of andere letter uit hun geschriften weerleggen. Letters doden echter, de geest maakt levend. De praktijk is een geforceerde eenheid en een hooghartige broederschap, waar men spot en lacht en scheldt op alle andere christenen, die niet bij hen aangesloten zijn. De feiten, de vruchten, zijn bedroevend en ontstichtend.</p>
<p>De oorzaak van dat kwaad achterhalen, is echter een belangrijke dienst aan alle heiligen. Dan kunnen we van de fouten van anderen leren. Moge het resultaat echter niet zijn de dankbede: Vader, ik dank U, dat ik niet zo ben als deze Noorse Broeders; moge het gevolg wel zijn een hartelijke voorbede voor misleide en verblinde broeders en zusters. Opdat de persoon van onze Heer en Heiland levend voor hen zal gaan worden. Voorbede. ja. opdat de explosieve kracht van de liefde Gods in hun harten de door hen gezochte overwinnaarsbelevenis zal gaan brengen.</p>
<p><strong>Leed</strong><br>
Het verlangen naar HEILIGMAKING voerde mij naar het roomse klooster, waar ik tien jaar monnik was. Het verlangen naar de HEILIGMAKER, de Heilige Geest, deed mij belanden bij de Spade Regen Gemeenten uit Zuid-Afrika, waar ik reeds na drie maanden ben weggegaan. Het verlangen naar gemeenschap met HEILIGEN bracht mij bij de Noorse Broeders, waar ik wederom tien jaar verbleef.</p>
<p>Tien jaar is een hele tijd! Tien jaar blijven, nadat men elders al verschillende keren z’n neus heeft gestoten, is op zich een indicatie, dat er wel veel goeds in een dergelijke heiligingsbeweging moet zijn. En dat is ook zo. Toch ben ik na die tien jaar weer weggegaan. Dit was een moeilijk scheiden. Het was een breuk met velen die mij zeer dierbaar waren geworden. ‘Lief en leed met elkaar delen’, is een bekende uitdrukking. Met het oog op het vele, wat me lief was bij de Noorse Broeders, zou ik wensen, dat menigeen de nodige jaren onder hen zou verkeren. Met het oog echter op het vele leed, dat velen daar lijden, ga ik over hen schrijven. Ja, tégen hen schrijven. Om anderen te sparen voor dat leed. Ik herhaal mijn doelstelling: om anderen te sparen voor dat leed!</p>
<p><strong>Indrukwekkend</strong><br>
Voordat ik bij de Noorse Broeders terechtkwam, heb ik in het hele land spreekbeurten gehad in allerlei kerken en kringen. Ik was wel ‘van Pinksteren’ of: ‘bij Pinksteren’, maar nergens bij aangesloten. Ik was zoekend. Intussen had ik ogen en oren wijd open. Ik had de gelegenheid om achter veel schermen te kijken. Naast het vele goede dat er was, was er tegelijkertijd veel negatiefs: broedertwisten, jaloezie, geldzucht, eerzucht, wereldgelijkvormigheid.</p>
<p>Tot ik in Deventer vernam over een ‘broederschap’, waar nooit ruzie is, waar nooit twist is, waar men al meer dan zestig jaar lang in grote harmonie met elkaar omgaat, waar zeer grote geestelijke groei is en waar men modellen van voorgangers heeft. Ik liet me echter zo gauw niet meer wat wijs maken, maar de uitnodiging ‘kom en zie’ kon ik toch niet afslaan. En zo maakte ik in 1962 als waarnemer mijn eerste reis naar Noorwegen. Wat ik daar zag en hoorde, was inderdaad indrukwekkend. Een grote conferentiezaal met 2000 mensen, elke dag drie samenkomsten van ongeveer drie uren, een grote ingetogenheid bij de zusters, zedige kleding ondanks de zomerwarmte, een grote tucht onder zoveel mensen. Heel, heel anders dan wat ik in Nederland alom gezien had. En dan de woordverkondiging! Ik kwam voor de spiegel te staan en kreeg te zien hoe ikzelf eruit zag. Ontstellend! Ik, die stad en land afreisde als leraar, ontdekte dat ik het a.b.c. van het geestelijke leven nog niet verstond. Als een geslagen hond keerde ik naar Nederland terug en stopte onmiddellijk met al m’n spreekbeurten. Ik doekte de stichting ‘Geest en Vuur’ op en vroeg in een rondschrijven aan allen, die m’n evangelisatiewerk geldelijk gesteund hadden, om mij niets meer te sturen. Ik brak zelf af wat ik had opgebouwd. Ik stapte van mijn leraarsstoel af en wilde weer leerling worden. Leerling van broeders, die de wijsheid in pacht leken te hebben. Leerling van oudste broeders, over wier onberispelijke levenswandel de sterkste verhalen de ronde deden. De door mij langgezochte ‘geestelijken’ had ik ontdekt: echte voorgangers, die mij ver vooruit waren op het smalle pad. Betrouwbare gidsen, die net als Paulus mochten zeggen: weest allen mijn navolgers.</p>
<p>Heel typerend in dit verband is, wat de voorganger van de Noorse Broeders in Kampen, J. Weitkamp (voormalig gereformeerd predikant), mij eens schreef: ‘oudsten zijn <em>oudsten</em> en geen oudsten. Zij hebben een verborgen leven met Christus en het ontbreekt hun aan geen ding’.</p>
<p>Dit beweren ze nog altijd. Omwille van de eer van Jezus Christus wil ik nu deze roep als een leugen bestempelen. Omwille van de eer van God, wil ik deze oudsten-cultus van de Noorse Broeders aan de kaak stellen. Deze hoogvereerde oudsten blijken rovers te zijn van de eer, welke God alleen toekomt. De Noorse heiligingsbeweging – in de geest begonnen – is ontaard in weerzinwekkende mensenverering.</p>
<p><strong>Riskant</strong><br>
Als men om bepaalde redenen neen gaat zeggen tegen een heiligingsbeweging, brengt dit een zeker risico met zich mee. Het gevaar is niet denkbeeldig, dat juist diegenen die mat van ziel zijn, die achterblijven, die geen ernst maken met het grote heil dat ons geschonken is, dat juist zulken verkeerde conclusies gaan trekken. Zoiets van: zie je wel wat je te wachten staat als je gaat overdrijven. Ze blijven dan maar liever ‘nuchter’. Zij hoeven niet zo ‘hoog te vliegen’. Ze blijven liever als toeschouwer niet twee benen op de grond staan en vinden het nog plezierig ook om te lezen hoe anderen hun vingers branden of hun hoofd stoten bij het zich richten op het volkomene. Dat komt ervan, als je zo hoog mikt.</p>
<p>Dit risico ben ik me zeer goed bewust. Vele lauwe kinderen Gods zouden met zeer veel nut een tijdje bij de Noorse Broeders in de leer kunnen gaan. De wereldgelijkvormigheid onder lauwe christenen is ontstellend. Bij velen staat het licht onder de korenmaat. Velen zijn smakeloos zout, alleen maar goed om weggeworpen te worden. Ik zeg dit met Paulus ‘onder tranen’. De afgoden van de wereld worden met grote begeerte nagejaagd door hen, die toch de schijn van godsvrucht willen hebben. Hoewel niemand twee heren kan dienen, komt men bijna niets anders tegen. Om de schaapjes bij elkaar te houden (en… genoeg in de collectezak te blijven houden) wordt aan alle kanten van de waarheid afgedaan, zodat de beminde gelovigen rustig onveranderd kunnen blijven voortleven. Men mag rustig modieus gekleed gaan, maar als die mode in strijd komt met de bijbelse norm van zedigheid, dan hebben vele lieve zusters in Christus niet de moed daar tegenin te gaan. En de dienaren Gods zwijgen.</p>
<p>Hoe is het mogelijk?</p>
<p>Wie lijdt onder deze wereldgelijkvormigheid onder de gelovige christenen, kan het als een verademing ervaren een groep als de Noorse Broeders te leren kennen. De vele pluspunten, welke men aldaar aantreft, liegen er niet om. Het zullen de ‘serieuze’ christenen zijn, die juist dit zullen weten te waarderen. En hier ligt nu net het grote gevaar.</p>
<p>De Noorse broeders zijn een onbetaalde rekening van het slechte deel in ‘Pinksteren’. De pinksterkringen zelf zijn op hun beurt weer een onbetaalde rekening van de kerken. Het nog steeds ‘onbetaald’ zijn van die rekening moet eerst onder de aandacht gebracht worden, voordat de Noorse heiligingsbeweging zelf aan de orde komt.</p>
<p>Omdat in de meeste pinksterkringen in Nederland geen consequente prediking van de heiligmaking is (zonder welke niemand God zal zien), daarom krijgen de Noorse broeders de kans om de vette schapen uit de verschillende gemeenten te stelen. Omdat in de pinksterkringen, waar men beweert meer van Gods Geest te bezitten dan in de kerken, meer verdeeldheid en broedertwist is dan waar ook, daarom lenen de besten onder hen een oor aan de leer van de Noorse Broeders, onder wie een (zij het dan geforceerde) grote eenheid van geest en eensgezindheid wordt aangetroffen.</p>
<p>Omdat men in de pinksterkringen zo lang zoeken moet, voordat men iemand vindt die rijk is aan vruchten van de Heilige Geest (iemand die werkelijk ‘geestelijk’ is), daarom staat een heiligingsbeweging als de Noorse Broeders zo sterk, als ze zeggen, dat zij en zij alleen de gemeente zijn en dat al de overige kringen geestelijke hoererij plegen. Men treft onder de Noorse Broeders namelijk niet weinigen aan met een bewonderenswaardige levenswandel, waardoor zij in woord en daad een opvallende tegenstelling zijn met wat er in andere religieuze kringen tentoongespreid wordt.</p>
<p>Omdat men in de pinksterkringen niet klaar komt met het fundament, men niet aan het bouwen komt op dat fundament, niet aan de eigenlijke geestelijke strijd in de hemelse gewesten toekomt, daarom maakt de leer van de Noorse Broeders op velen zo’n indruk. De leer van de Noorse Broeders komt namelijk neer op het zich richten op het volkomene (Hebr. 6 : 1), op hetgeen aan de orde komt, nadat men klaar is met het fundament van het geloof.</p>
<p>Omdat men in de pinksterkringen verwend is met melk en naar eigen begeerte tal van leraars bijeen haalt, die het oor strelen, daarom heeft men geen weet van de rechte prediking. Daarom kunnen Noorse Broeders met een verkeerde heiligingsboodschap ingang vinden. In het land der blinden is eenoog koning!</p>
<p>Omdat diegenen, die verder zouden willen komen, die naar geestelijke groei en ontwikkeling verlangen, in vele gevallen tevergeefs uitzien naar voorgangers, die voorgegaan zijn in deze groei en ontwikkeling, daarom maken de Noorse Broeders indruk met hun pretentie, dat zij ‘onberispelijke’ leidslieden hebben, die nooit meer zondigen en altijd en zonder uitzondering overwinning hebben over elke zonde.</p>
<p>Het is uitermate nuttig en noodzakelijk om eerst de hand in eigen boezem te steken, voordat men wijst naar de fouten bij anderen, in casu: de fouten in de leer van de Noorse Broeders. Daarbij gaat het er niet om kritiek uit te oefenen en nog minder om een oordeel te vellen. De Noren zelf gaan daar zo verschrikkelijk mank aan: zij oordelen en veroordelen alles wat ‘predikant’ is, en het woordje ‘dominee’ is een heel vies woord onder hen en wordt gehanteerd als een scheldwoord. De Noorse broeders staan niet open voor enige vorm van zelfkritiek. Daarom zijn deze artikelen ook niet voor hen bestemd doch voor diegenen, die het moeilijk hebben met het slechte deel in ‘Pinksteren’, met het onkruid onder het tarwe en daardoor de neiging hebben een oor te lenen aan de Noorse lokroep: verlaat de hoeren-gemeente waartoe je nu behoort en kom bij ons, waar het zó goed is … Hen wil ik behoeden voor de misstap in de richting van de Noorse Broeders. Ik deed deze misstap en ik ga ervan vertellen tot waarschuwing van anderen.</p>
<p><strong>Geen antwoorden</strong><br>
Het is een feit, dat ik opmerkelijk felle tegenkanting kreeg vanuit de pinkster kringen, toen ik tien jaar geleden in contact kwam met de Noorse Broeders en geimponeerd werd door wat ik daar zag en hoorde. In diezelfde tijd ontving ik het concept-rapport over de Noorse heiligingsbeweging, dat de Broederschap van Pinkstergemeenten van zins waren om uit te geven. Het was een zeer oppervlakkig geschrift, dat èn onrecht doet aan de leer van de Noren èn aan de leer van de bijbel. Bovendien kwam het uit een hoek, waar ik zeer veel teleurstellingen had beleefd. Ik meende dat deze broeders wel de laatsten waren, die het recht hadden om zo hoog van de toren te blazen. Dus sprong ik op de bres voor de Noorse heiligingsbeweging. Aan alle destijds aan mij bekende pinkstervoorgangers heb ik toen een brief geschreven, waaruit ik nu letterlijk ga aanhalen:</p>
<blockquote id="brief">
<p>Broeders, u kent genoegzaam mijn verleden. Op dat verleden beroep ik mij - om eerlijke aandacht te vragen voor hetgeen ik u ga schrijven. Tien jaar lang ben ik slachtoffer geweest van misleiding. Tien jaar lang heb ik gehongerd en gedorst naar gerechtigheid - maar ik werd geleid op de wegen van <em>werkheiligheid</em>, zonder hoop op verzadiging van mijn honger.</p>
<p>Zes jaar heb ik na mijn uitleiding uit het ‘diensthuis’ gezocht naar de <em>gemeente</em>. Komende uit de roomse kerk, heb ik jaren achtereen kennis gemaakt met de schier ontelbare kerken en kringen met hun ambtsdragers en voorgangers. Dat was één grote teleurstelling.</p>
<p>Horende van een ‘broederschap’ van pinkstergemeenten, heb ik mij blijde bij u gevoegd. Na vele vergaderingen te hebben bijgewoond, heb ik mij diep geschokt gedistantieerd: beroofd van geestkracht kwam ik steeds weer van het vergaderen van de broeders terug, moe van alle geharrewar, gedesillusioneerd bij het constateren van alle gemis aan leiding van de Heilige Geest bij het nemen van de gewichtigste besluiten. Ik maakte uw bestuursverkiezingen mee, ik maakte de oprichting van de bijbelschool mee, het organiseren van pinkstersamenkomsten, enzovoort. ik leerde de ‘dienende’ broeders kennen en hun gezindheid. Zelden of nooit werd ik in hun midden ontdekt aan mezelf of gestimuleerd tot hoger of beter. Integendeel, ik kwam van het samenzijn van de (leidende!) broeders vaak slechter terug vanwege de vele broederstrijd.</p>
<p>Deze broederschap, uw broederschap, heb ik leren kennen. Zij werd mij tot een grote teleurstelling - ik heb me er niet thuis gevoeld - ik heb naar buiten uit ook nooit haar stempel en naam willen dragen. Anderhalf jaar geleden leerde ik de Noorse Broeders kennen. Altijd opnieuw, als ik met deze broeders in contact ben geweest, ga ik er opgebouwd vandaan, afgebroken naar het eigen-ik-leven, bemoedigd in mijn hoop naar een geheel ander leven. Na jarenlang mij niet te hebben toevertrouwd aan de vele kerken en kringen, waar ik overigens wel bereid was om te dienen, heb ik nu heerlijke gemeenschap gevonden bij een groep, die door iedereen gesmaad blijkt te zijn.</p>
<p>Dacht u, broeders, dat ik lichtzinnig weer in een werkheiligheid zou stappen — waar ik zolang zoveel onder geleden heb? Dacht u, broeders, dat ik niet heel ernstig kennis gemaakt heb met deze broeders, zoals ik ook heel ernstig kennis met u heb gemaakt?</p>
<p>Ik kom hij u pleiten om eerlijk naar mij te luisteren, ook al vlei ik uw broederschap niet. ik hoop, dat u zich niet goedkoop van mijn schrijven af zult maken met een opmerking: hij is zijn roomse zuurdesem nog niet kwijt.<br>
In uw eigen concept-rapport wordt heel veel oppervlakkigheid gesignaleerd en veronachtzaming van de heiligmaking.</p>
<p>De Noorse Broeders kenmerken zich door grote ernst en radicaliteit, door hun grote liefde voor de geboden van Jezus en hun grote broederliefde.</p>
<p>Om die reden vraag ik u: wie onder u is in staat deze broeders te beoordelen? Wie van u leeft zelf van het vaste voedsel van dedagelijkse gehoorzaamheid aan Gods wil in alles? Wie van u kan gelden als een volwassene in geloof en deugd? Wie van u heeft door veelvuldig gebruik, door langdurige heiliging en zelfverloochening zijn zinnen geoefend in het onderscheiden van goed en kwaad? Wie van u is in staat te beoordelen of een leer wel of niet uit God is? De Meester zegt: ‘Alleen wie doet de wil van de Vader’ (Joh. 7 : 17). Wie van u kent deze Noorse Broeders uit kun leven en uit hun vruchten? (Joh. 7 : 51). Wijs niet te gauw op verdeeldheid die ontstaan is, daar waar deze broeders gekomen zijn; Jezus is verdeeldheid komen brengen; maar kent u hen aan hun persoonlijke vruchten? Wie van u is een oudste naar de bijbelse zin van dat woord? Onberispelijk? Onbesproken? Bezadigd? De man van één vrouw? Beschaafd? Niet opvliegend? Niet strijdlustig? Een goed bestierder van zijn eigen huis? Gunstig bekend bij buitenstaanders? Niet verzot op winstbejag?</p>
<p>Begrijp mij goed: een ieder moet zichzelf beproeven - ik oordeel niemand van u persoonlijk. Maar met al deze vragen probeer ik duidelijk te maken, dat niet iedereen de Noorse Broeders kan beoordelen. Alleen wie geestelijker is dan zij het zijn, alleen wie gehoorzamer is dan zij het zijn, alleen wie nederiger dan hun oudsten is kan en mag zich een oordeel aanmatigen over een dergelijke door u genoemde ‘heiligings’-beweging.</p>
<p>Ik hoor en zie een fel verwerpen van deze Noorse Broeders met een oppervlakkigheid, die verbijsterend is en bovendien meestal door mensen, wier eigen leven rijk is aan vruchten van het vlees: hoogmoedigen, eigen-gereiden, zelf-ingenomenen en partijdigen.</p>
<p>Ik wil u een aantal vragen voorleggen.</p>
<p>Met dit soort vragen moet men klaar zijn vooraleer men in staat is zich een oordeel aan te meten over goed-of-niet-goed zijn van wat de Noorse Broeders leren. Er zit geen logische volgorde in de vragen — toch houden ze alle met elkaar verband.</p>
<ol>
<li>wat is genade?</li>
<li>wat is ‘in Christus jezus zijn’?</li>
<li>wat is ‘blijven’ in Christus jezus en wat is daartoe nodig?</li>
<li>kan men ‘in Christus zijn’ en in de zonde leven?</li>
<li>wat is: in zonde vallen en wat is: in zonde leven?</li>
<li>wat is geloven?</li>
<li>wat is met het hart geloven?</li>
<li>wanneer heeft men een dood geloof?</li>
<li>wat zijn de consequenties van een dood geloof?</li>
<li>wat is de oude mens?</li>
<li>wat is het vlees?</li>
<li>wat zijn de werkingen des lichaams?</li>
<li>wat zijn de werken van het vlees?</li>
<li>wat voor vlees had Christus?</li>
<li>wie is ‘levend’ en wie is ‘dood’?</li>
<li>wie is waarachtig wedergeboren?</li>
<li>wat is wandel in het licht? wie doet dat?</li>
<li>kan men leven in voortdurende nederlagen en toch naar waarheid zingen van: ‘Ik wandel in het licht met Jezus’?</li>
<li>wat is: ‘vrij van de wet zijn’?</li>
<li>van welke wet is hier sprake?</li>
<li>is er in het Nieuwe Testament nog een wet?</li>
<li>zijn er in het Nieuwe Testament nog geboden? Welke zijn dat?</li>
<li>wat zijn de consequenties van het niet onderhouden van die geboden van het Nieuwe Testament?</li>
<li>wat omvat het ‘verwachten van de werken van de wet’ hetgeen Paulus vervloekt?</li>
<li>wat voor verschil is er tussen het ‘verwachten van de werken van de wet’ en de gehoorzaamheid des geloofs?</li>
<li>wat is werkheiligheid? wanneer is deze goed, wanneer verkeerd?</li>
<li>wat is ‘perfectionisme’? wat houdt dat in?</li>
<li>waar zit de fout in het perfectionisme?</li>
<li>wat is zondeloosheid? waar zit hier de fout?</li>
<li>wat is overwinningsleven?</li>
<li>is overwinningsleven mogelijk?</li>
<li>wat is een onberispelijke levenswandel?</li>
<li>wat is wandelen zoals jezus gewandeld heeft?</li>
<li>wat is treden in Jezus’ voetstappen, die geen zonde gedaan heeft?</li>
<li>slaat ‘doen wat Jezus gedaan heeft’ alleen maar op zijn duivelen uitdrijven of ook op zijn gehoorzaamheid?</li>
<li>wat moeten wij doen met de kracht van omhoog, die ons gegeven wordt: passief zijn? actief zijn?</li>
<li>als men werkzaam is met die kracht van omhoog, als men in die kracht en door de Geest de werken doet, die God tevoren bereid heeft, is men dan actief of passief? Wie doet er dan wat? God met zijn genade? Of ik? Of God èn ik allebei?</li>
<li>als er staat:<br>
dat men zich zelf moet verloochenen<br>
dat men tot bloedens toe moet strijden<br>
dat men grote ernst moet maken dat men volharden moet<br>
dat men strijden moet<br>
wordt men dan opgevorderd tot werkzaamheid of niet?</li>
<li>als men zeer ijverig is,<br>
als men radicaal is,<br>
als men als geweldenaar het Koninkrijk der hemelen tracht binnen te gaan met behulp van de door God gegeven genade en kracht, bezondigt men zich dan aan werkheiligheid?</li>
<li>is er toch nog plaats voor heiligmaking, voor groei in heiligheid, als we direct na de bekering ‘in Christus zijn en heilig en volmaakt zijn in Hem’?</li>
<li>wie kan er naar waarheid zeggen: ik leef niet meer, maar Christus leeft in mij? Elke gelovige?</li>
<li>leeft Christus in mij (leef ik niet meer) als ik ongeduldig, eerzuchtig, hebzuchtig, enzovoort, ben?</li>
<li>is er verschil in het eeuwige leven voor iemand, die zijn leven lang gehongerd en gedorst heeft naar gerechtigheid en tot bloedens toe heeft gestreden en hij, die dat niet deed?</li>
<li>is er verschil tussen de bruid en de bruiloftgasten en de vrienden van de bruidegom en de bruid?</li>
<li>wie behoort tot de wijze, wie tot de dwaze maagden?</li>
<li>zonder heiligmaking zal niemand God zien — wat zal er gebeuren met een christen die geen grote ernst heeft gemaakt met zulk een heil?</li>
<li>wat is Babel? wie behoort tot Babel?</li>
<li>wat is de hoer? wie behoort tot haar?</li>
<li>wat is de antichrist? wie behoort daartoe?</li>
<li>wat is de gemeente? wie behoort daartoe?</li>
<li>wat is de bruid? wie behoort daartoe?</li>
<li>wanneer brengt iemand een ander evangelie, zodat de vloek van Paulus hem treft?</li>
<li>wat voor verschil is er tussen melk en vaste spijs?</li>
<li>welke waarheden behoren tot het fundament, waarmee men klaar moet komen om er dan eens over op te houden (Hebr. 6 : 1)?</li>
<li>Wat betekent het zich te richten op het volkomene?</li>
</ol>
</blockquote>
<p>Tot zover mijn brief van 17 december 1963. Er kwamen in totaal vier antwoorden: een complete scheldpartij van een broeder, twee korte betuigingen van blij-zijn met dit schrijven, en een briefje van J. E. v. d. Brink met de mededeling: misschien ga ik al die vragen beantwoorden in ‘Kracht van Omhoog’. En hij heeft woord gehouden: nagenoeg al deze vragen zijn sindsdien in dit blad beantwoord geworden. De rest zweeg. Men liet het oppervlakkige en onjuiste rapport ongewijzigd toch verschijnen en… de toeloop tot de Noorse Broeders bleef doorgaan. Geen antwoord op al die vragen. Geen antwoord op zelfs maar één vraag. Was er iemand in staat om te antwoordden? Kan het anders, dat het pinkstervolk omkomt door gebrek aan kennis, of naar andere leiders gaat uitzien als men geen brood krijgt als men erom vraagt? De Noorse heiligingsbeweging groeit gestaag. In de zomer is men met zo’n 1500 man op hun conferentieoord te Delden. Er zijn samenkomsten in Groningen, Leeuwarden, Meppel, Drachten. Enschede, Hengelo, Almelo, Deventer, Kampen, Amsterdam, Zaandam, Beverwijk, Alkmaar, Rotterdam, Eindhoven. Zij breiden zich uit over steeds meer landen en werelddelen, net als de Jehova-Getuigen.</p>
<p><strong>Hachelijk</strong><br>
Eensgezindheid heeft een magnetische kracht. Eendrachtig vóór iets zijn, is aantrekkelijker dan als enkeling tégen iets zijn. Van een eensgezinde massa gaat een sterke suggestie uit. Dat imponeert sterk. De rebellerende enkeling heeft á priori de schijn tegen zich.</p>
<p>De Noorse Broeders zijn ontegenzeggelijk een eensgezinde groep christenen met een indrukwekkende eenheid van hart en ziel. Gewoonweg een verademing voor wie de broedertwisten in andere kringen beu is. Tegen een dergelijke eendrachtige groep schrijven, zonder naar een equivalent te kunnen wijzen wat betreft kwaliteit en/of aantal is een hachelijke zaak. Dat lijkt zo negatief. Toch waag ik mij hieraan, in de wetenschap dat wie tegen iets strijdt, tegelijkertijd ook vóór iets anders is. Ik durf het aan om tegen die eensgezinde Noorse Broeders te schrijven, omdat ik heb ervaren dat hun eendrachtigheid doorgevoerd wordt tot in het zondige negativisme. Als eenling ben ik negatief tegenover de Noorse heiligingsbeweging, omdat ik positief vóór Jezus Christus ben. Eensgezind in hun verregaande verering van hun leidslieden, tasten de Noorse Broeders collectief de eer van mijn Heiland aan.</p>
<p>Als eenling heb ik onder de Noorse Broeders de eenzijdigheid in hun prediking willen doorbreken door ook de andere kant van de waarheid te belichten. Eendrachtig in hun collectieve hoogmoed werd dit hooghartig afgewezen. Omdat ik positief voor de hele waarheid en voor het volle evangelie hen, daarom schrijf ik tegen deze Noorse heiligingsbeweging als zijnde een ander evangelie, dat door Paulus vervloekt werd.</p>
<p>Eendrachtigheid en eensgezindheid zijn geenszins bewijzen voor waarachtigheid en waarheid. Het kan gemakkelijk ontaarden in kuddegeest en blinde volgzaamheid tot in het kwade toe en tot in het zondige toe. Collectieve hoogmoed, collectieve liefdeloosheid, collectieve partijzucht is de trieste balans, welke ik moet opmaken na een tienjarige kennismaking met de Noorse Broeders. Eén brok tragiek! Vele lieve broeders en zusters, op weg naar de heiligmaking, via partijschap ontspoord en ontaard tot mensen met harde ogen, koude harten en hoge gedachten.</p>
<p>Om te huilen!</p>
<p><strong>Ontstaan en ontwikkeling</strong><br>
In Noorwegen heten de Noorse Broeders de ‘Smith’s vrienden’. Johan Oscar Smith, in 1871 in Frederikstad geboren, bekeerde zich in 1898 op 27-jarige leeftijd terwijl hij beroepsmilitair was bij de Noorse marine. Hij werd met de Heilige Geest gedoopt en had een levend geloof in de mogelijkheid van een overwinningsleven. Er ontstond rondom hem een kleine groep mensen, die datzelfde verlangen had: overwinning over de zonde. Eén van hen was de leerling-officier Elias Aslaksen. Sinds 1912 geeft deze groep een tijdschrift uit en groeide zij uit tot een heiligingsbeweging. De Noorse Broeders schrijven Johan Oscar Smith een ‘openbaring’ toe over het mysterie van de godsvrucht: ‘Christus geopenbaard in het vlees’ (Ef. 5:32) - een visie op Jezus Christus, die een radicale scheiding brengt met alle andere christenen. Wie deze Noorse visie over ‘Christus geopenbaard in het vlees’ niet onderschrijft, behoort onontkoombaar tot de anti-christ, waarbij men verwijst naar 1 Johannes 4:2-3 en 2 Johannes 7-8. Smith beschouwde het als zijn taak om de uitverkorenen te verzamelen, die oren en hart zouden hebben voor deze leer. Met hen wilde hij het geestelijke gebouw van de gemeente bouwen, het lichaam van Christus. Elke gedachte aan partijvorming wees hij als een gruwel af. Smith zocht de uitverkorenen - die mensen die door hun wandel in het licht het éne lichaam van Jezus vormen - wat hem tot de conclusie bracht dat hij en zijn mensen (en zij alleen) de gemeente van Jezus Christus waren.</p>
<p>De brieven van J. O. Smith werden verzameld en in boekvorm uitgegeven. Zijn leerling en opvolger Elias Aslaksen schreef een groot aantal brochures en werd zodoende de <em>pater intellectualis</em> van de Smith’s vrienden. Hij geldt als de onfeilbare, geestelijke leider en de hoogste autoriteit, wiens uitspraken men biindeling accepteert en tot in het zondige toe handhaaft en verdedigt: omdat Aslaksen heeft gesproken. Momenteel staat er een driemanschap aan het hoofd van deze beweging: Aslaksen, Bratlie en een zoon van J. O. Smith. Bratlie schreef ook enkele brochures, terwijl Aksel Smith eind-redacteur is van het Noorse en Duitse maandblad. De Noorse Broeders hebben zich over 20 landen verspreid en over verschillende werelddelen. De Nederlandse tak wordt geleid door de voormalige baptistenvoorganger J. Littooy uit Almelo, die ook eindredacteur is van het maandblad ‘De Weg’. In Delden heeft men een eigen conferentieoord, waar men in de zomer met ongeveer 2000 man bij elkaar is. Op deze plaats brengen de gezinnen hun vakanties door ten einde niet op wereldse plaatsen te moeten vertoeven.</p>
<p><strong>De eerste indruk</strong><br>
We kennen allemaal de uitdrukking: liefde op het eerste gezicht. Een heerlijk iets als het (toevallig) meteen de ware Jacob is, maar een gevaarlijk iets al het een ongeschikte partner betreft. Verliefde mensen lijden doorgaans aan bewustzijnsvernauwing. Ze zijn betoverd door de liefdesdrank. Ze denken alleen maar aan de geliefde, ze spreken alleen maar over de geliefde, ze zien alleen nog maar uit naar mogelijkheden om weer bij de geliefde te zijn. Als een vader z’n kind gaat waarschuwen voor een verkeerde keuze op het moment dat dit kind tot over de oren verliefd is geraakt, is hij te laat. Hij had eerder tot voorzichtigheid moeten aansporen. Dat is het nut van dit schrijven over de Noorse Broeders voor mensen, die er (nu nog) niets mee te maken hebben. Wat niet is, kan evenwel nog komen.</p>
<p>De Noorse Broeders hebben namelijk een infiltratiepolitiek. Zij evangeliseren helemaal niet. Zij bezoeken de bestaande plaatselijke gemeenten, trachten te achterhalen wat daar de vette schapen zijn (de ‘uitverkorenen’, die ze bij elkaar willen brengen) en deze mensen benaderen zij dan individueel met de aansporing: verlaat de hoerengemeente, waarbij je nu bent en kom bij ons, de gemeente. Wie dan zonder waarschuwing vooraf, voor het eerst kennis maakt met hun gemeenteleven, kan gemakkelijk een prooi worden van liefde-op-het-eerste-gezicht. Zij hebben een ‘betoverende’ leer. Zij werpen indringend licht op bepaalde verwaarloosde of misschien zelfs vergeten waarheden. En daarin hebben ze heel vaak gelijk: de geestelijke groei van de gelovigen, het daadwerkelijk breken met de zonde, de volkomen heiliging, de mogelijkheid en de plicht van een leven van overwinning op de zonde. De kracht waarmede dit alles betuigd wordt en de vele bijbelcitaten imponeren.</p>
<p>Wat het meest en het eerst opvalt, zijn de uiterlijke dingen: de zedige kleding van de zusters, hun lange haren, hun doekje op het hoofd. De broeders die willen laten merken dat ze echt ‘mee’-zijn, dragen geen stropdas in hun samenkomsten, want dat doen de oudsten uit Noorwegen ook niet. Hun manier van samenkomen is heel anders dan overal elders. Twee of drie profeteren (verkondigen het woord) en de rest beoordeelt, onderstreept het gehoorde of getuigt hoe het woord bij hen is aangekomen. Dit gebeurt gewoonlijk in termen als: ik heb licht gekregen over…, ik ben geoordeeld door dit woord…</p>
<p>Tijdens hun samenkomsten zitten de mannen gescheiden van de vrouwen. De ‘muziek’ zit helemaal vooraan in het vizier van iedereen, een hele rits jeugd met gitaren, banjo’s, ukelelen en blokfluiten achter een tafel met het onmisbare afhangende kleed erover om de benen van de ‘muziek’ heel zedig te verbergen. Ze hebben een geheel eigen zangbundel, met als titel: ‘Liederen van de Weg’. Geen evangelisatieliederen, maar liederen die aansporen tot dienst in de heiligingsopwekking; eigen gemaakte liederen of vertaald uit het Noors.</p>
<p>Opvallend is het aantal zeer grote gezinnen en de verdraagzaamheid die men toont ten opzichte van de allerkleinsten, die rustig rond mogen scharrelen onder de samenkomst, tot zelfs op het podium toe. Mijn eerste bezoek aan Noorwegen is vooral onvergetelijk door de indruk, welke de zusters op mij maakten: getooid met het sieraad van een stille en zachte geest (1 Petr. 3:4). Pas heel veel later kwam ik er achter, dat het in de meeste gevallen een stille en verslagen geest was, zodat die zusters in plaats van bewondering, medelijden waard waren. Het is een broederschap, waar de zusters voortdurend de hardste klappen krijgen, in de hoek gedrukt worden door een onophoudelijke prediking van onderdanigheid aan de man en zaligworden-door-veel-kindertjes-te-baren. Zó zalig worden de zusters ervan, dat ze bijna allemaal met sjagrijnige en in-droevige gezichten rond lopen onder het juk dat de broeders hen opleggen. Aslaksen ziet het als een aparte taak van hem om voortdurend de zusters te bespotten met hun veel-praten. Alsof de mannen dat niet doen! Het zijn al die uiterlijke dingen, welke vanzelfsprekend het eerst opvallen. Veel langer duurt het evenwel, voordat men hun innerlijk naar waarde weet te schatten.</p>
<p><strong>Hun leer</strong><br>
<em>Christus geopenbaard in het vlees</em>. De Noren leren, dat Christus de zonde in het vlees had. Jezus had de bron van alle zonde in Zichzelf. Alleen door voortdurende, trouwe zelfverloochening heeft Hij deze stroom van onreinheid in Zichzelf weten in te dammen. Jezus heeft weliswaar nooit de zonde gedaan, maar Hij had de zonde wel. Hij deed de zonde nooit, maar Hij had de zonde in zijn vlees. De Noren gronden dit hoofdzakelijk op de Hebreeënbrief: Jezus was in alle opzichten aan zijn broeders gelijk - Hij heeft zelfs in verzoekingen geleden - Hij is in alle dingen op gelijke wijze als wij verzocht geweest, doch zonder te zondigen - Hij heeft gebeden en smekingen onder sterk geroep en tranen geofferd - Hij heeft de gehoorzaamheid geleerd uit hetgeen Hij geleden heeft.</p>
<p><em>Geloof in de mogelijkheid van een overwinningsleven</em>. Zeer krachtig is onder hen de verkondiging van datgene, wat buiten de kring van de Noorse Broeders haast niet beleden noch geloofd wordt: dat het door Gods genade mogelijk is om helemaal en voor altijd op te houden met elke soort van bewuste zonde. Overwinningsleven zonder uitzondering. De doorsnee-belijdenis overal elders is: wij zijn zondaars en wij blijven zondaars; het geschiedt zulke belijders dan ook naar hun geloof. De Noren gaan echter zó ver, dat het ‘Onze Vader’, met de bede: ‘Vergeef ons onze schulden’ een gebed voor beginnelingen wordt genoemd, dat spoedig niet meer past bij iemand, die niet meer (bewust) zondigt.</p>
<p><em>Prediking van de gehoorzaamheid des geloofs</em>. Omdat de enige reden voor Jezus’ verheerlijking zijn gehoorzaamheid is geweest, daarom is er voor de discipel van Jezus geen andere weg naar verheerlijking dan de weg van de gehoorzaamheid. De prediking is dan ook een voortdurend moraliseren, een onophoudelijk toelichten wat goed en wat kwaad is, een nimmer ophoudend peuren in de diepste roerselen van de ziel om te ontdekken wat daar allemaal schuil gaat en wat niet in overeenstemming is met Gods wil. Men predikt en zingt over grote lust hebben in Gods geboden. Er is dan ook veel kennis en inzicht onder de Noren over de vele uitingen van Gods wil.</p>
<p><em>Tweeledigheid van de genade</em>. Geheel in tegenstelling met de opvatting over de genade, zoals men die bijna overal kan beluisteren, is genade niet alleen maar de vergeving van onze zonden, nee, zij is nog meer: hulp om niet meer te zondigen, hulp om de gehele wil van God te doen, kracht om een godvruchtig leven mogelijk te maken.</p>
<p><em>De bruid en de hoer</em>. De bruid is het resultaat van het werk van de Geest van Jezus Christus onder de mensen. Zij is één vlees met Christus. Zij is de gemeente van Christus. Alleen zij, die deze eenheid-in-het-vlees belijden, kunnen met Christus huwen. Onze geest is de vrouw. Onze vroegere man was het vlees. Aangezien alleen de dood scheidt van de man, moeten we eerst ontslagen worden van die eerste man. Omdat Jezus op gelijke wijze deel had aan het ‘vlees’ en Hij door zijn dood vrij is geworden van die eerste man, moet ook onze eerste man gedood worden. Welnu, die werd al medegekruisigd met Christus. Christus heeft hem in de dood gebracht; wij zijn onze eerste man (het vlees) niets meer verschuldigd en kunnen nu rustig met een ander trouwen zonder een hoer te worden. Maar… dan moeten wij ons eigen leven, onze eigen wil haten, want zonder die eerste man te haten kunnen wij niet tot Jezus komen, want wij kunnen niet beiden liefhebben. Een gedeeld hart hebben, is overspel plegen, is een dubbel leven leiden, is de geest van hoererij De kerken worden zonder uitzondering onder deze hoer geplaatst en alle predikanten doen ‘zaken’ met deze hoer. De hoer krijgt vele dochters (nieuwe kerken) en er is maar één boodschap voor het hele kerkvolk: gaat uit van haar, mijn volk.</p>
<p><em>De weg door het vlees</em>. De ontwikkeling van de gelovige, de groei van het lidmaat van Christus, is mogelijk door beetje na beetje ‘licht’ 'te krijgen over het vlees en dit dan door trouwe volharding en zelfverloochening in de dood te geven. In het begin, als men het vlees niet meer z’n zin geeft, gaat dat vlees als een hond aan de ketting die honger heeft, te keer. Maar als men dat vlees niets te eten geeft, komt het om van honger. Dan ‘sterft’ die bepaalde begeerte. Dan gaat men op dat punt de rust in (Hebr. 4). Intussen heeft men al weer licht op een ander stukje vlees en heeft men daar weer te strijden. Maar het aantal begeerten, dat ‘dood’ is neemt geleidelijk aan toe.</p>
<p>Men krijgt op deze manier steeds meer deel aan de goddelijke natuur, want God kan niet verzocht worden en ook een mens kan niet meer verzocht worden in een begeerte, welke in hem is doodgegaan. Als men sterft, is dat gedeelte van het vlees waar men licht over gekregen heeft en overwinning over heeft (mèt strijd of zonder strijd) de maat van z’n geestelijke groei. Dat is de gestalte, welke men heeft verworven in Christus en met die maat kan men dan in alle eeuwigheid God verheerlijken.</p>
<p><strong>Hun geschriften</strong><br>
Waar hun leer een mengelmoes is van zeer goede dingen en gevaarlijke dwalingen, daar zijn hun geschriften uitermate misleidend. Juist omdat zij op vele punten de vinger op zeer reële wonden leggen, wekken ze vertrouwen dat de rest dan ook wel goed zal zijn. De Noren doen al hun beweringen vergezeld gaan van een indrukwekkende rij bijbelteksten, hetgeen ook al weer vertrouwen wekt, vooral bij diegene, die niet de moeite neemt, om die teksten eens op te zoeken en in, hun context te lezen.</p>
<p>Het leeuwenaandeel van hun brochures is door Aslaksen geschreven. Nu is er een merkwaardig feit te vermelden van deze Aslaksen. Hij wijst er tijdens samenkomsten bij herhaling op, dat het domste deel van zijn lichaam zijn eigen hoofd is. Zo’n bewering van iemand die met dat hoofd zoveel geschreven heeft, geeft wel te denken. Feit is, dat de Noren zeer veel afgeven op het verstand. Ieder die met een bedenking komt, wordt met dat verstandskluitje in het Noorse riet gestuurd: ‘Je hebt last van je verstand’. Dit verachten van het verstand is dan ook duidelijk te merken in hun geschriften. Hun geschriften zijn stuk voor stuk modellen van ‘kapstokprediking’. Ze hebben een bepaald idee, dat met de bijbel bewezen moet worden. Op een uitermate onkritische, onverantwoorde wijze, sleept men bijbelteksten aan met behulp van de concordantie, waarbij doorlopend alle regels van de hermeneutica en exegese worden overtreden. Voor wie een sterk staaltje daarvan wil controleren, die moet maar eens het eerste hoofdstuk lezen van het boekje ‘De bruid en de hoer en de laatste tijden’; een stuk griezelige hersengymnastiek met gedachtensprongen en door elkaar halen van de verschillende betekenissen van het pluriforme begrip ‘vlees’. Dat eerste hoofdstuk is dan de basis voor het hele boekje. Het lezen van hun geschriften door niet-kritische lezers is niet aan te bevelen. Het goddelijk bevel is: beproeft alle dingen. We zijn evenwel gewaarschuwd dat de satan zich voordoet als een engel des lichts, dit wil zeggen dat het zo mooi lijkt. De geschriften van de Noren lijken ook heel erg mooi, maar aan de vruchten leert men de boom kennen.</p>
<p><strong>Hun vruchten</strong><br>
De hoge gedachte dat zij alleen de gemeente van Jezus Christus zijn, voert tot een collectieve hoogmoed. Genadeloos hard wordt er over al het andere geschreven, gesproken en gelachen. De bewogenheid van Jezus om datgene wat verloren dreigt te gaan, mist men volkomen bij de Noren. Er wordt dan ook in het geheel niet geëvangeliseerd, Ik hoorde een van hun oudsten zeggen: ‘De tijd voor evangelisatie is voorbij, want degenen die men nu nog voor Christus zou winnen, hebben toch niet meer de tijd om zich volkomen te reinigen om tot zijn bruid te kunnen horen’. Ze hebben een diepe verachting voor alles wat dominee is, hoewel de ex-dominees bij hen de eerste plaats innemen. Ze zijn rijk in eigen oog met hun oudsten, die dan ook blindelings worden gevolgd. Uit het een volgt het andere. Zij, die principieel geen partij willen zijn, zijn zo partijdig als bijna geen andere partij. Hun christelijke liefde houdt op bij de grenzen van hun eigen partij. In feite vormen zij een straffe organisatie, waarbinnen niets belangrijks gebeurt of Aslaksen moet er zijn goedkeuring aan gehecht hebben. Deze 83-jarige heerst met zeer vaste hand.</p>
<p>Deze partijschap voert onvermijdelijk tot collectieve liefdeloosheid. Juist omdat men zo eenzijdig en krampachtig bezig is met eigen geestelijke groei, verdwijnt de persoon van Jezus Christus steeds meer uit de horizon.</p>
<p>Hun onderlinge liefde is van geen hoger gehalte dan de eendracht van de supporters op het voetbalveld; zij staat of valt met de club, de partij. Hulp aan gebondenen is er niet bij, want Aslaksen zegt dat een kind van God niet gebonden kan zijn.</p>
<p>Ik bracht een gebonden broeder in de samenkomst bij broeder De Groot in Amersfoort. Hij werd meteen bevrijd, hoewel zijn nood zeer groot was. Collectieve liefdeloosheid was het antwoord van de Noren: de duivel was met Beëlzebul uitgedreven, opdat de betrokken broeder des te vrijer voortaan zondigen kon. Hoezeer de logica ook zoek is in die bewering, als één man stond men achter de voorgangers, die weer op de bres stonden voor hun onfeilbare oudsten.</p>
<p>Een zondaar die terugkwam en openbaar zijn schuld beleed, werd aan alle kanten met verwijten en wantrouwen overladen. Een gescheiden zuster, die reeds 27 jaar hertrouwd was en vier kinderen heeft in haar tweede huwelijk, kreeg te horen: je moet deze man in de steek laten, want ‘hij is uw man niet’. Op die manier willen zij de vrouw voor de tweede maal echtbreuk laten plegen. Over zulke dingen valt dan eenvoudig niet te praten, want de oudste broeders in Noorwegen zeggen het zo… Het kan dan ook niet anders: God drukt zijn zegel niet op deze beweging. De tekenen, welke de gelovigen zullen volgen, ontbreken te enen male. ‘Die tekenen hebben wij niet meer nodig’ zegt hun leider Bratlie…</p>
<p>Het fundament des geloofs wordt schromelijk onder hen verwaarloosd. De meesten zijn dan ook niet eens wederom-geboren, noch gedoopt met de Heilige Geest. Ze zijn compleet demonenblind met als gevolg, dat vele zwaar gebondenen onder hen geen uitweg hebben.</p>
<p>De gewilde nederigheid, die in de uit-wendige dingen tentoongespreid wordt en de engelenverering (foto’s van hun oudste broeders hangen in bijna al hun huizen) voert herhaaldelijk tot walgelijke tonelen van mensenverering.</p>
<p>Opvallend is het prijzen van elkaar. In een massale samenkomst maakte ik het mee, dat Jaap Littooy geprezen werd met bewoordingen als: ‘Ik ben nog niet waard, dat u naar me knikt.’<br>
‘Wie ben ik, dat u het woord tot mij zou richten?’<br>
‘Ik dank God dat ik zulk een voorganger heb gekregen.’<br>
‘Ik ben al blij als u zich verwaardigt mij goededag te zeggen’. Enz. enz.<br>
En de betrokken broeder zit dan genoeglijk te glimlachten onder zo’n gruwel. Aan de vruchten leert men de boom kennen. Het in- en intreurige hierbij is, dat het broeders en zusters betreft, die zich uitstrekken naar de volkomenheid, naar de heiligmaking. God erbarme Zich over hen! Hij geve hun spoedig het hemelse brood, waarnaar zij hunkeren!</p>
<p><strong>Stoelen en banken</strong><br>
De liefde Gods! Wat een heerlijk onderwerp! De psalmist zong al, dat hij met z’n God over muren kon springen. In de roomse kerk was mijn hart reeds voorverwarmd. Jarenlang is die liefde tot God daar gevoed en gegroeid door het bijna dagelijks bidden van de kruisweg: het biddend bemediteren van de afbeeldingen van Jezus’ kruisgang. Hem heb ik lief! Aan Hem heb ik mezelf gegeven voor tijd en eeuwigheid als een schamel antwoord op het feit, dat Hij eerst Zichzelf heeft gegeven. Hem had ik lief toen ik als slachtoffer van roomse misleiding het klooster inging om heilig te worden. Hem had ik lief toen ik enkele jaren later me weer liet strikken door de Noorse heiligingsbeweging. Hem had ik lief in de tien jaar dat ik bij de Noorse Broeders was. Die liefde heb ik daar niet onder stoelen of banken gestoken!</p>
<p>Ik heb gesproken over de liefde van mijn Heiland. Ik heb gewezen op Zijn persoon, op Zijn relatie tot Zijn Vader, op Zijn liefdesplannen met ons. Het merkwaardige feit: mijn spreken over Jezus vond bij de Noorse Broeders geen klankbord. Mijn eigen hart springt op van vreugde als ik Jezus hoor grootmaken en prijzen. De Noorse Broeders daarentegen verkilden zichtbaar als ik met mijn ‘vreemd geluid’ kwam. Keer op keer!</p>
<p><strong>In Deventer</strong>. Het allerbontste maakte het de voorganger van de Deventer’ gemeente, W. J. van der Linden (voormalig christelijke-gereformeerde predikant). Ik begon eens een samenkomst in Deventer, onder krachtige zalving van Gods Geest, over de liefde van God tot ons. Ik sprak ongeveer een half uur en na mij nam deze Van der Linden het woord, met dit begin: ‘Speculaties over de liefde van God tot ons zijn goed voor de vuilnishoop. Waar God wat aan heeft, dat is aan <em>onze</em> liefde tot <em>Hem</em> - laten we het daar over hebben’. Eensgezind accepteerden alle aanwezigen zoiets, omwille van de ‘heerlijke broederschap’.</p>
<p>Een andere keer kwam ik zeer geladen, aangaande de relatie tussen God de Vader en Zijn Zoon, op de samenkomst. Ik sprak daarover, wederom onder krachtige zalving van Gods Heilige Geest, maar zonder enige weerklank te vinden. Dit ‘ongewone geluid’ duurde hun zelfs te lang en ik werd eenvoudig onderbroken met de bemerking: ‘U steelt tijd van anderen…’ waarop ik verbijsterd ben gaan zitten.</p>
<p><strong>In Delden</strong>. Op een jeugdconferentie in Delden was er tijdens de middagsamenkomst noodweer. De regen kletterde met veel lawaai op het dak van zeildoek. Men vulde de tijd met het zingen van liederen, maar dat ging toch al te lang duren. Nu heb ik een sterke stem, die dat lawaai kon trotseren, maar, nog belangrijker, ik had een brandend hart. Ik had een boodschap van God voor hen. De boodschap voor iedereen en heel zeker ook voor de jeugd: Jezus heeft jou lief! Ik maakte Jezus groot en spoorde aan om van die jeugdconferentie een groot verlovingsfeest te maken: onverdeelde toewijding aan Hem! Weer verstrakten de gezichten en verkilde alles onder dit ‘vreemde geluid’. Na mij kwam een oudste broeder uit Noorwegen, die gewoon overging op moraliseren en met geen woord kwam men terug op dat ‘vreemde geluid’ van Kuin.</p>
<p><strong>In Stavanger</strong>. Bij een bezoek aan een van de oudste gemeenten in Noorwegen, te Stavanger, werd ik als gast als eerste uitgenodigd te spreken over datgene, wat God mij op het hart gelegd had. Nu, dan hoef ik niet lang na te denken. Ik sprak over het liefdeleven in God: de eeuwige uitwisseling van liefde tussen de Vader en de Zoon in hun beider Geest en over onze roeping om betrokken te worden in dat goddelijke liefdeleven. De Vader wil in en door ons Zijn Zoon verheerlijken — de Zoon wil van ons aanbidders van Zijn Vader maken in geest en in waarheid. Weer datzelfde verschijnsel: de ogen verkilden, de gezichten verstrakten en men keek mij aan of ik stond te vloeken. Na mij kwamen verschillende andere sprekers — en met niet één woord ging men in op het ‘vreemde geluid’ van Kuin.</p>
<p><strong>In Brunstad</strong>. in 1970 sprak ik in de zomerconferentie in Brunstad (Noorwegen) ten aanhoren van ongeveer 3000 mensen over het thema: één en één is twee. Ik wees erop, dat Gods grote gebod, Hem lief te hebben, een ander gebod is dan het tweede, de naaste lief te hebben. Twee verschillende geboden, die beide heel aparte aandacht vragen. Ik maakte duidelijk, dat ik vóór mijn ‘Noorse’ tijd veel gehoord had over het eerste gebod: God liefhebben en ik uitte mijn dankbaarheid voor het feit, dat door de prediking van de Noren evenwicht in mijn leven was gekomen, doordat zij het tweede gebod (de samenvatting van alle geboden) zo sterk benadrukt hadden. Ik liet doorschemeren, dat dit evenwicht zoek dreigde te gaan, doordat er bijna nooit over God werd gesproken. Ik spoorde openlijk aan om ook vrijmoedig over God Zelf te blijven spreken en niet alleen over Zijn geboden. Na die samenkomst was Leiden pas goed in last bij mij. Van der Linden maakte uiterst felle verwijten: waar ik de moed vandaan haalde om in het openbaar te wijzen op een tekort in de prediking van de oudste broeders! De oudste broeder Bratlie daagde mij diezelfde avond nog uit om uit de brieven van Paulus aan te tonen, dat hun prediking niet apostolisch was — waarbij ik merkwaardigerwijze de geschriften van Johannes niet mocht gebruiken.</p>
<p><strong>In brieven</strong>. Naar aanleiding van de nood, waarin anderen terecht gekomen waren, schreef ik aan Aslaksen, en signaleerde hem mijn waarnemingen van allerlei misstanden. Ik maakte hem erop attent, dat hij een veel te grote mensenverering geaccepteerd had en dat dit slechte voorbeeld veel navolging vond. Het antwoord dat ik daarop kreeg, openbaarde een geestelijke dictator, die geen tegenspraak duldt.</p>
<p>‘Wie ben je wel, dat je ons durft te oordelen?’<br>
‘Je weet niet waar je staat’.<br>
‘Je hebt jezelf geweldig verhoogd’.<br>
‘Je bent je grenzen ver, zeer ver te buiten gegaan’.<br>
‘Je bent niet in staat om ons te beoordelen, bij lange niet’.<br>
‘Dat je zoiets waagt; heb je dan helemaal geen vreze Gods?’<br>
‘Wat een hoogmoed’.<br>
‘Wat een opgeblazenheid’.</p>
<p>Hij die onophoudelijk alles en allen wat zich niet aan hem onderwerpt, genadeloos hard oordeelt, veroordeelt en veracht, schermt in zijn brieven voortdurend met allerlei Schriftplaatsen over ‘niet-oordelen’. Oordelen mogen de Noorse oudsten zélf alleen maar doen.</p>
<p>Dit zijn slechts enkele feiten uit een heel lange reeks belevenissen. Hoe subjectief ook, toch acht ik deze feiten symptomatisch. Zij wijzen op de feitelijke eenzijdigheid. Zij wijzen op de collectieve onbereidwilligheid om ook naar de andere kant te luisteren. De Noorse oudsten geven de toon aan - de schapen kennen de stem van deze oudste broeders. Maar de taal van Jezus’ liefde verstaan ze niet - de stem van de Meester kennen ze niet en is een ‘vreemd geluid’ voor hen. De slechtste vrucht aan de boom van de Noorse heiligingsbeweging is, dat men bijna nooit over de persoon van de Here Jezus hoort spreken. Men heeft zich tot deze Noorse heiligingsbeweging bekeerd, tot hun leer, tot hun broederschap, tot hun oudsten. Maar niet tot Jezus.</p>
<p>Deze bedroevende feiten en symptomen moeten ons echter wel onszelf doen afvragen wat de oorzaak daarvan kan zijn. Er is maar één antwoord mogelijk: hun dwaalleer over de persoon van Jezus Christus. Jezus, onze machtige Heer en Koning, wordt door de Noorse leer zó omlaag gehaald. dat het gevolg dan ook niet uitblijft: Hij telt praktisch amper meer mee. Men vindt het niet eens meer nodig in de samenkomsten over Hem te spreken. En mijn zeer dringende vraag om althans op de kindersamenkomsten nog over die heerlijke Jezus te spreken, om de kinderhartjes warm te maken voor Hem, werd hautain genegeerd.</p>
<p><strong>Hun dwaling</strong><br>
De kern van de Noorse dwaling is het voortdurend verwisselen van allerlei begrippen. Leven wordt verwisseld met de zondige natuur. Sterven wordt verwisseld met dagelijkse zelfverloochening. Bloed wordt verwisseld met het eigen-ik-leven. Lichamelijk lijden wordt verwisseld met geestelijk lijden.</p>
<p>Dit zou men de Noorse-bril kunnen noemen.</p>
<p>Wie deze bril eenmaal opzet, krijgt een ‘andere’ bijbel, ontdekt een ‘ander’ evangelie. Die ziet de Noorse leer ineens overal staan. Die snapt niet, dat hij daar vroeger zo blind voor is geweest. Die raakt verbijsterd over de blindheid van alle andere christenen en legt zich neer bij de bikkelharde uitspraken van de Noorse oudsten: alle andere gemeenten zijn ‘hoeren’-gemeenten, waar men geen licht heeft over Christus, geopenbaard in het vlees en ook niet over de weg door het vlees.</p>
<p>Door die begrippen-verwisseling staat de deur wagenwijd open voor allerlei dwaalleer. Ik haal nu een aantal bijbelse uitdrukkingen aan, terwijl ik tussen haakjes plaats welke betekenis de Noren daaraan geven.</p>
<ul>
<li>Het Bloed van Jezus (Zijn eigen-ik-leven).</li>
<li>Jezus gaf Zijn Bloed (Hij gaf heel Zijn leven lang Zijn eigen-ik-leven in de dood, waardoor Hij rein was en bleef van alle zonden).</li>
<li>Jezus stierf aan het kruis (verloochende Zijn eigen-wil dagelijks als een voorbeeld voor ons).</li>
<li>Jezus Bloed reinigt van alle zonden (als ik mijn eigen-ik-leven net als Jezus dagelijks in de dood geef, word ik langs die weg rein en vrij van alle zonden).</li>
<li>Jezus nam het kruis op Zich (leefde Zijn leven lang gekruisigd).</li>
<li>Jezus is waarlijk mensenzoon geworden (Hij had veel in Zijn natuur dat niet van God was, dat zelfs vijandschap jegens God was. Hij had de bron van alle ongerechtigheid en onreinheid in Zijn eigen natuur).</li>
<li>Jezus baande de weg door het voorhangsel, dat is Zijn vlees (dagelijks zei Hij trouw ‘nee’ tegen de stroom van onreinheid die uit Zijn eigen vlees Zijn hart binnen wilde komen en zo was Hij de eerste die de tyrannie van het vlees doorbrak).</li>
<li>Met Christus gekruisigd zijn (voortdurend op sterven liggen door onophoudelijk ‘nee’ te zeggen tegen de dagelijkse verzoekingen).</li>
<li>Door veel verzoekingen het leven binnengaan (uit alle macht onophoudelijk ‘nee’ zeggen tegen elke eigen wil).</li>
<li>Altijd het sterven van Jezus in ons lichaam ronddragen (ieder van ons moet zijn eigen-ik-leven meer en meer in de dood geven).</li>
</ul>
<p>Door een dergelijke begrippen-verwisseling wordt de sleutel van de kennis weggenomen.<br>
Op die manier wordt de Schrift verdraaid en vals uitgelegd.<br>
Op die manier wordt Gods Woord van z’n kracht beroofd.<br>
Op die manier wordt de duidelijke en heldere openbaring van de Zoon van God in de Schrift volkomen vertroebeld.<br>
Op die manier wordt het plaatsvervangend lijden en sterven van Jezus miskend.<br>
Op die manier wordt het werk, dat Jezus heeft gedaan, gedegradeerd tot alleen-maar een voorbeeld, dat nagevolgd moet worden.<br>
Op die manier wordt het accent volkomen verschoven van ‘geloven in wat Jezus voor ons deed’ naar ‘wat wij zelf moeten doen in navolging van Hem’.<br>
Op die manier warden we gered door onze gehoorzaamheid en wordt de centrale betekenis van Jezus’ lijden en sterven op Golgotha volkomen miskend.<br>
Op die manier wordt elke gelovige belast om zelf alles te doen wat Jezus Christus reeds voor ons gedaan heeft.<br>
Op die manier ligt de sleutel voor een overwinningsleven in een voortdurende zelfverloochening, terwijl de Bijbel leert, dat de weg van overwinning over de zonde in het geloof ligt (1 Joh. 5:4-5, Hebt 10:10).</p>
<p>Het is en blijft waar, dat de Noorse leer een reactie is op het uitgeholde geloof van de meeste naam-christenen. Geloof zonder de werken is inderdaad waardeloos, maar dat rechtvaardigt nog niet een dergelijke begrippen-verwisseling, waardoor de eer van Jezus Christus wordt aangetast.</p>
<p>De Noren vervangen het ‘met Christus gestorven zijn’ door een levenslang, voortdurend en smartvol sterven door dagelijkse kruisiging. De Noren vervangen het ‘dood voor de zonde zijn’ door een met Christus stervende zijn.</p>
<p>De gevolgen blijven niet uit.</p>
<p>De praktijk van hun prediking is een logische gevolgtrekking uit al die dwalingen. Het heeft geen zin om veel te praten over Jezus als het uiteindelijk neer komt op wat <em>ik</em> zal doen en laten. Dit is de reden dat de Noren niet zingen over een heerlijk Golgotha - want daar hebben zij niets aan als ze niet zelf alle dagen opnieuw aan het kruis gaan. Daarom wordt er niet gezongen over Jezus’ bloed - aangezien hun eigen-ik-leven alle aandacht krijgt. Vandaar dat ze geen lust hebben om te luisteren naar of te zingen over wat Jezus allemaal voor ons deed - want hett komt er maar op aan wat zij zelf wel of niet doen. Bijgevolg heeft het helemaal geen zin voor de Noren om te jubelen over wat je al bent; zij zingen over wat ze nog-niet-zijn en willen worden. Daarom geen gejuich bij de Noren over wat ze al hebben – maar wel geklaag over wat er nog ontbreekt.</p>
<p>Zodoende wordt er in hun samenkomsten onophoudelijk gemoraliseerd, worden wetten en wetjes uitgeplozen en worden allerlei lasten opgelegd, die niet in de Bijbel staan. Praten over Jezus is geleuter voor de Noren (‘goed voor de vuilnisbelt’, zegt hun voorganger Van der Linden). Waar de Noren wat aan hebben, dat is licht over hun vlees! Daar zijn de samenkomsten op gericht. Als iemand na de prediking z’n getuigenis geeft en staat te janken of te jeremiassen, dat het helemaal niets met hem is, dan zijn de Noren in hun element. De betrokken huilebalk heeft duidelijk licht gekregen en het gaat de goede kant op met hem. Vandaar, dat hysterische gil-partijen van zusters een normaal verschijnsel zijn. Kermend komen die stakkers dan openlijk bezweren, dat ze hun man onderdanig willen zijn in alles, of, dat ze alle kindertjes willen accepteren, die God hun wil geven. (Van enig beperken van de kant van de broeders heb ik daar nimmer gehoord). Huilend komt men getuigen, dat ze geoordeeld zijn door het Woord - dat ze ‘licht’ hebben gekregen over hun vlees - dat het van nu af aan afgelopen zal zijn. Men wroet en wroet in het onderbewustzijn om allerlei verborgen neigingen te ontdekken - en elke ontdekking is dan weer ‘licht van God’.</p>
<p>Een trieste zaak? Veel te zwak uitgedrukt! Bekijk de trieste gezichten maar eens, als u ze op straat tegenkomt! De Noorse stenen liggen hun zeer zwaar op de maag. En uit eigen ervaring weet ik, dat het geen gemakkelijke zaak is om te gaan erkennen, dat die hoog-vereerde Noorse oudsten met hun onbijbelse leer een rechtstreekse aanval doen op de eerste liefde tot Jezus, onze Verlosser en Heiland, Die waarlijk vrij maakt van alle ongerechtigheden. Die schijn-apostelen hebben de eer van Jezus gestolen en nu worden zij zelf onophoudelijk geëerd en geprezen in allerlei toonaarden. En de naam van Jezus klinkt in hun midden als een vreemd geluid. Verslagen en uitgedoofde geesten hebben de Noren van hun slachtoffers gemaakt, die niet meer kunnen zingen en jubelen over Jezus, doch enkel maar kunnen weeklagen over hun vlees. Maar wel zijn ze openlijk heel erg trots op hun lange rokken en hun doekjes op het hoofd. Dat is het bewijs van hun ‘geestelijkheid’ en van hun ‘beter’ zijn dan alle anderen…</p>
<p>God erbarme Zich over deze lieve, misleide, gebeukte slachtoffers in hun geestelijke armoede.</p>
</div>
</body></html>
